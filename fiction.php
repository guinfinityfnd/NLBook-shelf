<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <link href="https://cdn.jsdelivr.net/npm/bootstrap@5.1.1/dist/css/bootstrap.min.css" rel="stylesheet" integrity="sha384-F3w7mX95PdgyTmZZMECAngseQB83DfGTowi0iMjiWaeVhAn4FJkqJByhZMI3AhiU" crossorigin="anonymous">
    <link rel="shortcut icon" href="/globe.gif">
    <link rel="stylesheet" href="darkmode.css">
    <title>ဝတ္ထုစာအုပ်</title>
</head>
<body style="user-select: none;">
    <div class="container-fluid">
        <div class="form-check form-switch" id="darkmode">
            <input class="form-check-input" type="checkbox" id="flexSwitchCheck" style="cursor: pointer;" onclick="changeMode()">
            <label class="form-check-label" for="flexSwitchCheckChecked">Night</label>
        </div><br>
        <span onclick="history.back()" id="his-back">Back</span>
        <button class="topButton" onclick="topFunction()">&#8896;</button>
        <h2>သစ်နက်တောင်မြို့ဟောင်းသခင်မ</h2>
        <p class="text-break">
            မကြာမီ'သစ်နက်မြိုင်တောကြီး' သည် အမှောင်ထုလွမ်းမိုး သည်ကိုခံရတော့မည်။အချိန်သည် နွားရိုင်းသွင်းချိန်(သို့မဟုတ်)နေဝင်ဖျိုးဖျ မပုပ်ချိန်ကျနေပြီ။အမဲလိုက်သေနတ်ပြောင်းကို ကျစ်ကျစ်ပါအောင် ဆုပ်ကိုင်ထားသော သူ့ခန္ဓာကိုယ်တစ်ခုလုံးသည် တုန်ယင်ယိမ်းယိုင်နေပြီ ဖြစ်သော်လည်း မြင်သမျှ ချုံနွယ်သစ်ပင်တို့ကို တိုးတိုက်တိမ်းရှောင်လျှောက်နေဆဲ ခြေလှမ်းတို့အား ခဏလေးမျှ မနားရဲ။ဇောချွေးတို့ စီးကျသီးထနေသောမျက်နှာဖြင့် တဒိန်းဒိန်းခုန်လွန်းလှသည့်ရင်ကို ပိုင်ဆိုင်ထားသော သူ့အသိတစ်ခုလုံးတွင်စိုးရိမ်စိတ်တို့သည် ပြည့်သိပ်မောက်လျှံနေပါ၏။သူလမ်းပျောက်နေပေပြီ။ပျောက်တာမှ(မယုံနိုင်ဖွယ်ရာ ထိတ်လန့်သွေးပျက်ဖွယ်ရာ အဖြစ်အပျက်များနှင့်)ကြောက်မက်ဖွယ်သဘာဝအန္တရာယ်မျိုးစုံတို့ပေါသည့် ဤ'သစ်နက်မြိုင်တောကြီး' အတွင်းမှာမှ လမ်းပျောက်နေရခြင်းဖြစ်သည်။တကယ်တော့ သူ၏မုဆိုးအသက်ပင် အနှစ်(၃၀)နီးပါး ရှိခဲ့ပြီ။ဤတောကြီးတစ်ခွင်၌ သူမရောက်ဖြစ်သောနေရာဟူ၍ အတော်ပင်ရှားပါးသည်။ထို့အပြင် ဟိုး..ငယ်စဉ်ကတည်းကပင် ဤတောကြီးအတွင်းသို့ အဘိုးဖြစ်သူ'မုဆိုးကြီးဦးစိန်ဂေါင်း'နှင့်အတူ အမဲကောင်တို့ကို လိုက်လာခဲ့သူဖြစ်၍ဤတောကြီးသည် သူကြီးပြင်းခဲ့ရာ အရပ်ဟုပြောမည်ဆိုလျှင် ပြော၍ရ၏။သည့်အတွက်လည်းသူသည် "ဤအသက်အရွယ် လေးဆယ်ကျော်လာသည် အထိ"ဤတောကြီးအတွင်း၌ တစ်ကြိမ်တစ်ခါမှလမ်းမပျောက်၊လမ်းမမှားခဲ့ဘူး။သို့သော်...ယနေ့...ယနေ့တော့....။သေကွင်း သေကွက်ကောင်း(ချက်ကောင်း)ကို ကောင်းကောင်းထိအောင် ပစ်နိုင်ပါလျက်နဲ့မသေဘဲ ထွက်ပြေးသွားသည့် ဆတ်ပေါက်တစ်ကောင်နောက် လိုက်ရင်း(မွန်းတည့်ချိန်လောက်မှစ၍ ယခုချိန်အထိ)ဤတောကြီးအတွင်း၌မျက်စိလည်လမ်းမှားနေခဲ့ရပြီ။ယခုဆိုလျှင် အမှောင်ထုသည် တောကြီးတစ်ခုလုံးအား ခပ်ပါးပါးပင်စ၍ ဖုံးအုပ်လာခဲ့သည်။သူရောက်ရှိလားခဲ့ပြီဖြစ်သောတော၏ပတ်ဝန်းကျင်တစ်ခုလုံးသည် သူ့တစ်သက် ဘယ်တုန်းကမှ မမြင်ဘူး၊မကြားဘူးသော သစ်ကြီးကြိမ်နွယ်များနှင့် တိရစ္ဆာန်အချို့၏ အော်သံတို့နှင့် ချောက်ချားဖွယ်အတိ။သူ့မုဆိုးသက်တမ်းတစ်လျှောက်တွင် ဤ "သစ်နက်မြိုင်တောကြီး" အတွင်းရှိ ဤသို့သောနေရာမျိုးကို ဘယ်တုန်းကမှမရောက်ခဲ့ဘူး။အကယ်၍ ဤတစ်ညအတွက် မဖြစ်မနေ ဤဝန်းကျင်အတွင်းတွင် အိပ်ရမည်ဆိုပါက သူသည်မည်သည့်နေရာ၌နားနေမှေးဆက်ရမည်နည်း။သူမော့ကြည့်မြင်ရသမျှသစ်ကြီး ဝါးကြီးတို့သည်အလွန်ကြီးမား၍ ဖြောင့်စင်းကြသလို အလွန်လည်း ရှုပ်ထွေးလိမ်ယှက်နေကြ၏။သည့်အတွက် သူ၌မည်သည့်အပင်၊ မည်သည့်အမြင့်တွင်မှ တက်ရောက်နားခိုနိုင်ခွင့်မရှိ။ထိုသို့ မရှိသဖြင့် မြေပြင်ပင်ခြေတစ်နေရာ၌နေစရာ ရှာကြည့်သော်လည်း အချည်းအနှီး။တောကြီး၏အခြေ မြေပြင်အနှံ့ဘယ်နေရာကို ကြည့်ကြည့် ဆူးခြုံနွယ်ကြီးတို့က တင်းကျမ်းပြည့်မျှ၊အပြိုင်းအရိုင်း ထ၊ပြည့်နှက်နေကြ၏။ထို့အတွက်...သူဘာလုပ်ရမည်နည်း။အကယ်၍သာ ယခုချိန်မှစ၍ မြေပြင်တွင်လည်းကောင်း၊အမြင့်ပင်ထက် တစ်နေရာ၌လည်းကောင်း၊နားခိုခွင့်လုံးလုံးပျောက်ဆုံးနေခဲ့ရပြီဖြစ်သောသူသည် မကြာမီရောက်ရှိလာတော့မည် အမှောင်ထုကြီးကြားတွင်(နက်သောတော၏)အန္တရာယ်များနှင့်ကြုံတွေ့လားရာပါက...၊ 'ဘုရား...ဘုရား...ကယ်တော်မူပါ' အတွေးအသိတို့ကြောင့် ဘုရားလိုက်မိသော သူသည်မြင်သမျှ၊တွေ့သမျှ သစ်၊နွယ်၊ချုံ၊ဆူးတို့ကို သွေးရူး သွေးတန်းနှင့် တိုးတိုက်ရှောင်ကွင်း သွားမိရင်မှ ကူမိ၊ကယ်မိသူ တစ်စုံတစ်ဦးကို တွေလိုတွေငြား ဇောနှင့်ဝန်းကျင်အား ကျီးကန်းတောင်းမှောက်ကြည့်ဖြစ်လိုက်သောအခါ...'ဟ...ဟ...ဟာ...အာ...အား..ဖုံး...ဖရောင်း...ဖျောင်း……...
            ဖောင်း'(ချုံနွယ်ပိတ်ပေါင်းတို့ကွယ်ကာနေသော)ကမ်းပါးပြတ်တစ်ခု၏နှုတ်ခမ်းတစ်နေရာကို ချော်နှင်းမိလိုက်သော သူ့ခန္ဓာကိုယ်ကြီးသည်ရှည်လျားလှသည့် ကမ်းပါးတစ်လျှောက်သို့ တလိမ့်ခေါက်ကွေးနှင့်လိမ့်ဆင်းသွားခဲ့ ပြီတည်း။အချိန်တို့မည်မျှကြာသွားသည်အထိ အမဲပစ်သေနတ်ကို လုံးဝ သတိမရ။လဲကျမေ့မျောနေရာမှ သတိရ,ရခြင်းမှာပင် သူ ငေါက်ကနဲ ထထိုင်လိုက်၏။ထိုသို့ထထိုင်လိုက်မိချိန်မှာပင် မျက်လုံးတို့ကို အဆမတန်ပြူး၍ ဝန်းကျင်ကိုလှည့်ပတ်ကြည့်ရှုသော်လည်း ဘာမှမမြင်။ဝန်းကျင်တစ်ခွင်သည် ပြာမိုက်မဲမှောင်လွန်းနေ၏။သူ့မျက်စိတွေကန်းသွားပြီလား။အတွေးမှ ဖြစ်ပေါ်လာသော အကြောက်အားကြောင့် အကန်းတစ်ယောက်လို သူသည် မြေပြင်အား  အဓိပ္ပာယ်မဲ့ ကုန်းတွား၍ လျှောက်စမ်းနေမိ၏။သူ့ကိုယ်သူ ဘာတွေလုပ်နေမိမှန်းမသိ။ထိုအချိန်၌ သူ့ခန္ဓာသည် ဇောချွေးတို့နှင့်ရွှဲရွှဲနစ်နေသလို၊သူ့ရင်တွင်းမှ နှလုံးသည်လည်း၊ ပါးစပ်မှ ခုန်ထွက်လာ လုအောင်ပင် ခုန်လွန်းလှသည်။ခန္ဓာအနှံ့သည် လှုပ်လိုက်တိုင်း နာလှချည့်။ထိုကာလ တစ်လျှောက်အထိ သူ့မျက်စိတို့သည် ဘာမှမမြင်ရဘဲ ပိန်ပိတ်နေအောင်မှောင်နေဆဲ။သူ့မျက်စိတွေတကယ်ကိုကန်းသွားပြီလား။(ဒါမှမဟုတ်)သေပြီလား။သူကိုယ်တိုင် သေဆုံးသွားခဲ့ပြန်ပြီလား။သေပြီးခဲ့၍များ ဒီလို ငရဲတစ္ဆေကမ္ဘာထဲက အမှောင်ထုကြီးထဲမှာ ငရဲလာခံနေတာလား။ထိုအသိမှ ဖြစ်ပေါ်လာသည့် သွေးပျက်ဖွယ် အားငယ်စိတ်တို့ကြောင့် သူသည် နောက်ဆုံးတွင် သူ၏စိတ်တို့ကို လုံးလုံးတင်းမထားနိုင်တော့ဘဲ အူလှိုက်အသည်းလှိုက် ကျိတ်၍ ငိုချမိလိုက်ပါတော့၏။...မည်မျှကြာအောင် ငိုလိုက်မိသည်မသိ။တစ်စုံတစ်ခု၏ တိုက်တွန်းမှုကို ခံစားလိုက်သလိုဖြစ်သွားသောကြောင့် ငိုကြွေးခြင်းကို ရပ်မိလိုက်သော သူသည် ဘာကြောင့်မှန်းမသိရပါဘဲနှင့် ကောင်းကင်ကို မော့ကြည့်မိလိုက်သောအခါ...”ဟာ….”ပျပျပြာပြာလေးမျှ လင်းနေသောကောင်းကင်ပြင်ကြီးတွင် လင်းလက်နေသည့်ကြယ်မှုန် ကြယ်စက်ကလေးများနှင့် ခုံးမျက်စလကွေးကွေးကို မြင်လိုက်ရသဖြင့် သူ ရုတ်ခြည်းအားတက်သွား၏။ဒါဆိုလျှင် သူ့မျက်စိတို့….မကန်းသေး။ဟုတ်သည်ပဲ။အမှောင်ထုအတွင်း ရုတ်ခြည်းဝင်မိသူတိုင်း သူ့လို(အကန်းတစ်ယောက်လို) ဖြစ်သွားတတ်ကြတာပဲဉစ္စာ။အသိကြောင့်အတန်ငယ် စိတ်အေးသွားမိသည့် သူသည် မျက်စိအစုံအား ပြန်မှိတ်ရင်း မိနစ်အနည်းငယ်မျှ အနားပေးလိုက်၏။သည့်နောက်မှ ကြယ်ရောင် လရောင်အမှိန်မှိန်တို့ကို အားကိုး၍ သူရောက်ရှိနေရာ ဝန်းကျင်အား ဖြန့်ကျက်ပြူးကြည့်မိလိုက်သည့်အခါ...”ဟား…ဘာ...ဘာတုံး..ဘာကြီးတွေတုန်းဟ"၊ မြင်လိုက်ရသောအရာကြီးများကြောင့် ခေါင်းမွေးများ ထောင်သွားသည့်အလား ထိတ်လန့်သွားသော သူ့ခန္ဓာသည်(သူ့နောက်ရှိ သူ လိမ့်လျောကျလာရာ)ကမ်းပါးနံရံကြီးဆီသို့ ကျောနှင့်ပြေးကပ် ရောက်ရှိသွား၏။သူမြင်လိုက်ရသော အရာကြီးများက ထန်းပင်၊ဝါးပင်တို့လောက်မြင့်ပြီး အိမ်လုံး၊တဲလုံးမျှ ထုထည်ရှိကြသည့် မည်းမည်း သဏ္ဏန်ကြီးများ ဖြစ်လေသည်။အချို့ အစုလိုက်၊အချို့ထီးထီး သီခြားရှိနေသော ထိုအရာကြီးများကို မြင်ရသည်မှာ (လရောင်မှိန်မှိန်အောက်တွင် ပုံစံမျိုးစုံနှင့်ရပ်နေထိုင်နေကြသော) မကောင်းဆိုးရွား တစ္ဆေကောင်ကြီးများနှင့် တူလှပါ၏။သို့သော်...မလှုပ်မရှားရှိနေဆဲ ထိုမည်းမည်းကြီးများအား အားတင်းအရဲတိုး၍ သေသေချာချာကြည့်မိလိုက်သောအခါ ထိုအရာကြီးများသည် ထန်းပင်၊အုန်းပင်မျှမြင့်သော အိမ်လုံးတဲလုံးမျှကြီးသော သရဲတစ္ဆေကောင်ကြီးများ မဟုတ်ကြောင်းကိုသိလာရလေသည်။ဟုတ်ပါသည်။သူမြင်ကြည့်နေမိဆဲ ထိုအရာကြီးများကား ဘုရားပြို၊ဘုရားပျက်များနှင့် စေတီ ဟောင်းများသာ ဖြစ်ပါ၏။သည်အမြင်တို့ကြောင့် ဘာကြောင့်မှန်းမသိရဘဲ ကြက်သီးဖြန်းဖြန်းထလာသောသူသည် သူ၏အသိစိတ်တို့ကို ပြောင်းစေရန်အတွက် ဝန်းကျင်ဝဲယာအား ဖြန့်ကျက် အကြည့်လွှဲမိပြန်သည့်အခါ သူနှင့်(မျက်စိတစ်ဆုံးနီးပါးမျှ ဝေးသောအရပ်ဆီမှ) ထီးထီးမည်းမည်းကြီးတည်ရှိနေသည့် တောင်ကြီးကြောင့်...တဒင်္ဂမျှ ကြက်သေ သေသွားမိပြန်ပါ၏။အဘယ်ကြောင့်ဆိုသော် ကျောက်ခက်၊ကျောက်ဆောင်ကြီးများနှင့် ဖွဲ့တည်ထားသော ကျောက်စွန်းကြီးတစ်ခုသည် ငေါ၍ထွက်နေ၏။တောင်မကြီးဆီမှ ဤသို့ကြီးမားစွာ ငေါ၍ထွက်နေသော ကျောက်စွန်းကြီး၏ပုံစံသည် 'ကျားသစ်တစ်ကောင်၏ခန္ဓာထက်မှ ထိုင်နေသော မိန်းမတစ်ဦးသည် တစ်စုံတစ်ခုကို လက်ညှိုးညွှန်ခိုင်စေပုံ' နှင့် တူလွန်းလှပါ၏။'ဘုရား..ဘုရား..ဒါ..ဒါ သစ်နက်တောင်ကြီးပါလား...ငါ သစ်နက်တောင်နားကို ရောက်နေပါလား၊ ဒါဆို...ဒီဘုရားပြို စေတီပျက်ကြီးတွေနဲ့ အဲဒီသစ်နက်တောင်ကြားက ဒေသတစ်လျှောက်မှာ 'နန္ဒီဒိဗ္ဗမြို့ပျက်ကြီး' ရှိမှာပေါ့၊ဒီစေတီပျက် ဘုရားပြိုကြီးတွေကို ကျော်ပြီးသွားရင် နန္ဒီဒိဗ္ဗမြို့ပျက်ကြီးဆီ ရောက်များသွားမလား။ဟုတ်ပါ့မလား…ငါ...ငါ အိပ်မက်များမက်နေတာလား ဘုရား...ဘုရား...ဘုရား..ကယ်တော်မူပါ၊တောစောင့်နတ် တောင်စောင့်နတ်ကြီးများ ကယ်တော်မူပါ၊မသွားလည်း မသွားပါရစေနဲ့ ဒီလိုအချိန်ကြီးမှာ အဲ့ဒီမြို့ပျက်ဆိုတာကြီးထဲကို ရောက်လည်းမရောက်ရပါစေ……’’ ဝေါင်း...ဝေါင်း...ဝေါင်း...ဝေါ...ဝရော...ဝေါ’အကြောက်တကြီးနှင့် တောင်းမိသည့် သူ့ဆုတောင်းပင်မဆုံး။ကျားဟိန်းသံကြီးများ၊ တော်လည်းသံတမျှ ကြီးမားသောအသံဆိုးကြီးများနှင့် ကြမ်းရိုင်းသည့်လေနီကြမ်းကြီးတစ်ခုသည် သူနှင့်သူမြင်နေရာ ဝန်းကျင် အနှံ့အပြားမှ ရုတ်ခြည်းထွက်ပေါ်လာပါတော့၏။ထို့ပြင် ပြင်ထန်ကြမ်းရိုင်းသော လေနီကြမ်းကြီးများနှင့်အတူ အော်ဟစ်သံများ၊ရယ်မောသံ၊ငိုယိုသံကြီးများပါ ရောနှောပါဝင်လာကြ၏။သည်တွင် ဤကြောက်မက်ဖွယ်အရာအားလုံးသည် တောချောက်တာလား၊သဘာဝက တကယ်ဖောက်ပြန်လာသည်လား (ဒါမှမဟုတ်) မကောင်းဆိုးဝါး ဖုတ်၊ပြိတ္တာတို့က တမင်ခြောက်လှန့် ခဲ့သည်လားဟု တွေးတောင်မတွေအား။သွေးပျက်၊ရူးသွပ်သွားလုအောင် ခြောက်ခြားသွားသောသူသည်အနီးဆုံး စေတီပျက်ကြီးသို့ စွတ်ရွတ် ပြေးထွက်လိုက်ပါတော့၏။စေတီပျက်ကြီး၏ရင်ပြင်ထက်သို့ ရောက်ရောက်ချင်းပင် ဝမ်းလျားမှောက်လုနီးပါး ဒူးတုတ်ဝပ်သွားမိလိုက်သော သူ။"ဒီတော ဒီတောင် အားလုံးကို ပိုင်ဆိုးစောင့်ရှောက် တော်မူတဲ့ သမ္မာဒေဝနတ်ကောင်းနတ်မြတ်များနှင့် ပိုင်ရာ ဆိုင်ရာများခင်ဗျာ...ဒီအချိန်ကစပြီး မြတ်စွာဘုရားနှင့်တရားဂုဏ်,သံဃဂုဏ်တွေကို သက်သေထားပြီး ကျုပ် မှန်ကန်တဲ့စကားဆိုပြီး သစ္စာပြုပါတယ်။' လက်အုပ်ချီ တိုင်တည်လိုက်သော သူ၏အသံတို့သည် ဝန်းကျင်ရှိ ကြောက်စရာအသံကြီးများအတွင်းသို့ ပေါင်းလုံးရောထွေးသွားခဲ့လေပြီ။ထို့နောက်'ကျုပ်ဟာ တစ်သက်လုံး ဗုဒ္ဓဘာသာကိုသာ ကိုးကွယ်ပြီး သေသည်အထိလည်း ဗုဒ္ဓ ဘာသာကိုသာ ကိုးကွယ်မယ့်လူဖြစ်ပါသည်။ကျုပ်ဟာ ဒီနေ့အထိ သားသမီးမရခဲ့လို့ သားသမီးအထောက်အပံ့ ကလည်း မရ၊မတ်တတ်စာသာရှိပြီး တုံးလုံးစာမရှိ၊အိုစာ နာစာမရှိ။ရှေးဘဝကမကောင်းမှုကံအကျိုးပေးကြောင့် သူ့အသတ် သတ်ရသော မုဆိုးဘဝကို မရချင်ဘဲရနေသူ၊ဝမ်းရေးအတွက် ဒီမုဆိုးအလုပ်ကိုမလုပ်ချင်ဘဲ လုပ်နေရသူဖြစ်ပါတယ်။ကျုပ်ဟာ...ယခုအချိန်မှာ လမ်းမှားပြီး တစ်ချိန်လုံးဒုက္ခရောက်နေရုံမက သေလောက်တဲ့ ဘေးဆိုးကြီးနဲ့လည်း ကြုံနေရတယ်။အလွန်လည်း အားငယ်သွေးပျက် နောင်တရနေခဲ့ပါတယ်။ဒါကြောင့် ဒီအချိန်ကစပြီး မုဆိုးအလုပ်ကို မလုပ်တော့ပါဘူး။တစ်သက်လုံး တစ်သက်လုံးစွန့်လွှတ်ပါတယ်လို့လဲ ကျုပ် သစ္စာဆိုပါတယ်။ကျုပ် သစ္စာတွေ...မှန်ကန်ခဲ့ပါက ခုကြုံနေရတဲ့ နှလုံပျက်ဖွယ် ဘေးဆိုးကြီးကနေ ကင်းဝေးရတဲ့အပြင် ကျုပ်အိမ် ကျုပ်ရာကို အန္တရာယ်ကင်းရှင်းစွာ ပြန်ပို့ပေးနိုင်မယ့်သူ တစ်ဦးဦး ပေါ်ပေါက်လာပါစေဗျာ။ သူသစ္စာပြု ဆုတောင်းပြီး၍ ဘုရားကိုဆက်လက်အာရုံပြုရှိခိုးနေစဉ်မှာပင် ဝန်းကျင်ရှိ သွေးပျက်ဖွယ် လေနီကြမ်းနှင့်အသံကြီးများသည်တစ်စထက် တစ်စ ဝေး၍ပျောက်ကွယ်သွားပါတော့၏။သို့သော်လည်းပဲသူ သည်ထိုနေရာ၌ပင် အတန်ကြာသည်အထိ ဘုရားကိုသာ အာရုံပြုရှိခိုးနေခဲ့၏။သည်စဉ်၌…အတန်ပင် နူးညံ့နွေးထွေးသည့် အတွေ့တစ်ခုသည် သူ့ကျောပြင်အား လာရောက်ထိတွေ့ပွတ်သပ်လိုက်သည့်အတွက် ပြုမိနေသော ဘုရားအာရုံများ ပျက်သွားသည်မက ကြက်သီးမွေးညင်းတို့ပင် ဖြန်းဖြန်းထ သွားခဲ့ရ၏။သည့်အတွက် သူသည် လက်အုပ်ချီလက်မှ မရဲတရဲနှင့် ကျောဘက်ဆီသို့ ငဲ့စောင်းလှည့်ကြည့်မိလိုက်သည့်အခါ….’ဟာ….ကျား...ကျားကြီးဟ...အောင်မယ်လေးဗျ...အား'သူအထိတ်တလန့် အော်ဟစ်လိုက်လေတော့၏။<span style="opacity: 0.3;">...မကြာမီ...</span>
        </p>
    </div>
    <script src="darkmode.js"></script>
</body>
</html>